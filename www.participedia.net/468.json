{"htmlbody": "<p><em>NOTE: The English translation of this case can be found at <a href=\"http://participedia.net/cases/local-agenda-21-province-forli-cesena-italy\">http://participedia.net/cases/local-agenda-21-province-forli-cesena-italy</a>. </em></p><h3>Problems and Purpose</h3><p>Agenda 21 considera l\u2019<em>interazione</em> tra la dimensione <em>sociale</em>, <em>ambientale</em> ed <em>economica </em>come la chiave per la conservazione e la gestione delle risorse del territorio. A tal proposito gli impegni da prendere devono conformarsi alle caratteristiche dei territori a cui si riferiscono e rispondere alle necessit\u00e0 delle popolazioni che si impegnano ad adottarli: le tematiche di discussione e intervento possono essere tra le pi\u00f9 svariate, lotta alla povert\u00e0, cambiamento dei modelli di produzione e consumo, dinamiche demografiche, conservazione e gestione delle risorse naturali, protezione dell'atmosfera, degli oceani e della biodiversit\u00e0, prevenzione della deforestazione, promozione di un' agricoltura sostenibile, fonti di energia rinnovabili, raccolta differenziata, ecc.</p><h3>History</h3><p>Agenda 21 - \u201cl\u2019elenco delle azioni da compiere nel corso del XXI secolo perch\u00e9 lo sviluppo sostenibile sia raggiunto\u201d - \u00e8 un progetto dell\u2019ONU nato in occasione della Conferenza Mondiale su \u201cAmbiente e Sviluppo Sostenibile\u201d tenutasi a Rio de Janeiro nel 1992, il cui obiettivo \u00e8 creare un modello concreto di sviluppo che risponda alle necessit\u00e0 del presente senza compromettere la capacit\u00e0 delle generazioni future di soddisfare le proprie esigenze. In seguito a tale Conferenza 178 governi di tutto il mondo, tra cui l'Italia, hanno sottoscritto e adottato questo documento di intenti destinato alla promozione del cos\u00ec detto <em>sviluppo sostenibile,</em> che tenendo conto di variabili sociali, ambientali ed economiche si propone di individuare in un determinato contesto territoriale eventuali elementi di incompatibilit\u00e0 o conflitto esistenti tra attivit\u00e0 socio-economiche e politiche di protezione e salvaguardia dell'ambiente.</p><p>Nel capitolo 28 dell\u2019Agenda 21 l\u2019ONU riconosce agli <em>Enti Locali</em> il ruolo di <em>promotori</em> nei processi che coinvolgano tutte le realt\u00e0 rappresentative della societ\u00e0 civile, rafforzandone il ruolo e la partecipazione, e che portino alla stesura di <em>Piani d\u2019Azione </em>per lo sviluppo sostenibile a livello locale. Le autorit\u00e0 locali - Comuni, Provincie, Comunit\u00e0 Montane, Regioni, ecc. - sono invitate a giocare un ruolo chiave nell'educare, mobilitare e rispondere al pubblico per la promozione di uno sviluppo sostenibile, attraverso la consultazione e la costruzione di consenso, in una sorta di scambio reciproco in cui \u00e8 a loro volta possibile assorbire dalle comunit\u00e0 locali e dalle imprese le informazioni necessarie per la formulazione e l\u2019applicazione di nuove strategie.</p><h3>Originating Entities and Funding</h3><p>In Emilia Romagna, nel caso specifico della provincia di Forl\u00ec e Cesena, l\u2019adozione dell\u2019Agenda 21 Locale ha interessato oltre ai due capoluoghi, il comune di Bagno di Romagna in collaborazione con i comuni di Sarsina e di Verghereto, i comuni della costa adriatica romagnola - Cesenatico, Gatteo, San Mauro Pascoli e Savignano Sul Rubicone - i comuni della Comunit\u00e0 Montana dell\u2019Appennino Forlivese in collaborazione con la Comunit\u00e0 Montana dell'Acquacheta. Ci\u00f2 che risulta evidente ad un primo sguardo \u00e8 l\u2019<em>eterogeneit\u00e0</em> degli attori partecipanti e la <em>variet\u00e0 </em>delle <em>tipologie </em>di <em>stakeholders</em> prendenti parte al processo partecipativo: singoli cittadini, Forze dell\u2019Ordine, Associazioni di Categoria, Sindacati Agricoli e non, Associazioni di Consumatori e Ambientaliste, Ordini Professionali, Universit\u00e0, Scuole, Enti di Formazione, Istituzioni Religiose, Associazioni sportive, Banche, Fondazioni, Imprese, Istituzioni, Associazioni Studentesche, Consiglieri Provinciali, Partiti e Parlamentari.</p><h3>Participant Selection</h3><p>Tale processo partecipativo si \u00e8 strutturato principalmente in due fasi, una <em>interna</em> ed una <em>esterna</em>. La prima \u00e8 riassumibile nell\u2019incontro avvenuto presso la Giunta Provinciale, alla presenza del Presidente e di tutti gli assessori, mirato all\u2019elaborazione della <strong>Dichiarazione di Sostenibilit\u00e0 della Giunta</strong>, nella quale si riconosce lo sviluppo sostenibile come linea strategica delle politiche a livello provinciale: in tale documento, nel perseguire politiche per lo sviluppo ecosostenibile del territorio, l\u2019ente si impegna a <em>operare nella tutela dell\u2019ambiente naturale assicurando una gestione delle risorse efficace ed efficiente</em>, <em>indirizzare lo sviluppo economico endogeno verso forme imprenditoriali che privilegino ricerca ed innovazione</em>, <em>assicurando una crescita omogeneamente diffusa, valorizzando la qualit\u00e0 del lavoro, mantenendo e possibilmente aumentando la coesione sociale, territoriale e multietnica, cercando di assicurare l\u2019equilibrio delle opportunit\u00e0 sociali per le fasce deboli con una garanzia di welfare</em>. In quest\u2019ottica il <em>tentativo</em> di promozione di un maggior livello di democrazia e partecipazione dei cittadini nei processi decisionali rappresenta il metodo di attivazione dei processi di sostenibilit\u00e0.</p><p>La fase<em> esterna</em> ha invece previsto in un primo momento il coinvolgimento degli <em>stakeholders: </em>le procedure di individuazione e coinvolgimento dei portatori d\u2019interesse sono state guidate da uno dei principi della <em>governance </em>definiti nel Libro Bianco della Commissione Europea, il \u201cprincipio di apertura\u201d, che prevede il coinvolgimento di tutti i portatori d\u2019interesse di una comunit\u00e0 nei processi partecipativi, ovvero in questo caso, l\u2019individuazione di tutti i soggetti che a livello provinciale sono portatori di un <em>interesse condiviso</em>. Mediante tale processo di coinvolgimento, sviluppato per area <em>territoriale,</em> ci si propone di incentivare la partecipazione di tutti i diversi interessi presenti nel territorio provinciale. La selezione degli invitati agli incontri tematici \u00e8 stata fatta anche coerentemente con il tema di discussione dei singoli workshop in questione, tuttavia essendo Agenda 21 Locale un processo per definizione <em>volontario</em>, sono stati accolti all\u2019interno del Forum anche tutti quei cittadini che spontaneamente ne hanno chiesto di far parte. In occasione di ogni incontro sono state inviate lettere invito personalizzate con il programma dei lavori, alla cui spedizione seguiva poi un <em>re-call</em> telefonico per la conferma della presenza.</p><h3>Deliberation, Decisions, and Public Interaction</h3><p>Per la fase operativa del processo \u00e8 stata utilizzata la metodologia EASW\u00ae - <em>European Awareness Scenario Workshop</em> \u2013 della Commissione Europea, basata su due attivit\u00e0 principali: in un primo momento la \u201c<strong>definizione di scenari</strong>\u201d e in seguito la \u201c<strong>proposta di idee</strong>\u201d. In generale, l\u2019EASW serve a stimolare la partecipazione democratica nelle scelte legate al miglioramento delle condizioni di vita nelle comunit\u00e0. Consente ai partecipanti di scambiarsi informazioni, discutere i temi ed i processi che governano lo sviluppo tecnologico e l'impatto delle tecnologie sull'ambiente naturale e sociale, stimolandone la capacit\u00e0 di identificare e pianificare soluzioni concrete ai problemi esistenti.</p><p>Nella prima fase di lavoro i partecipanti, suddivisi in gruppi di origine omogenei, hanno costruito una propria autonoma visione del futuro. Al tal fine \u00e8 stato necessario stimolare un approccio integrato che tenesse conto della complessit\u00e0 e delle interdipendenze che caratterizzano i contributi forniti. Indipendentemente dal tema in discussione, ai partecipanti si \u00e8 richiesto di definire il pi\u00f9 possibile le caratteristiche future dello scenario che si apprestavano a immaginare, in riferimento al quale sono stati chiamati a suggerire possibili ed efficaci modi concreti di realizzazione. Ciascuno scenario ha messo in evidenza ci\u00f2 che il gruppo si auspicava che accadesse relativamente alla sostenibilit\u00e0 del proprio territorio in un margine di previsione di 10 anni, specificando i fattori chiave di successo.</p><p>Nella seconda fase i partecipanti, suddivisi in gruppi misti, hanno formulato proposte operative sulle azioni necessarie da intraprendere per realizzare lo scenario futuro costruito. In questa attivit\u00e0 ai partecipanti \u00e8 stato chiesto di essere concisi e concreti, di spiegare i passaggi da realizzare e di individuare i soggetti dell\u2019azione (CHI) e le modalit\u00e0 di realizzazione (COME). In ogni incontro tematico i partecipanti sono stati invitati ad individuare obiettivi strategici, specifici, azioni, attori e priorit\u00e0.</p><h3>Influence, Outcomes, and Effects</h3><p>Il <strong>14 maggio 2003</strong> \u00e8 avvenuta la <strong>Costituzione</strong> e l\u2019<strong>Attivazione del Forum Provinciale</strong> <strong>Permanente</strong> di Agenda 21 Locale e la scelta delle aree tematiche di approfondimento dei <em>workshop tematici</em>: all\u2019incontro erano presenti pi\u00f9 di un centinaio di portatori d\u2019interesse del mondo istituzionale, economico, produttivo, agricolo, dell\u2019associazionismo culturale, ambientalista e del mondo del volontariato. Grazie alla collaborazione con un <em>team</em> di ricerca dell\u2019Universit\u00e0 di Siena \u00e8 stata presentata un\u2019analisi dell\u2019Impronta Ecologica della Provincia, ovvero l\u2019analisi dei consumi e degli impatti ambientali di un territorio in rapporto alla disponibilit\u00e0 di quest\u2019ultimo e un\u2019analisi <em>emergetica</em>, che considera i processi necessari alla produzione di energia e i materiali utilizzati in un tale processo, includendo sia fattori economici - l\u2019energia e la materia utilizzate quantificabili anche in termini monetari - sia fattori ambientali, legati al consumo di risorse espresso in unit\u00e0 di energia solare: entrambe le metodologie hanno evidenziato il forte impatto delle attivit\u00e0 antropiche sul territorio provinciale.</p><p>Il Forum si \u00e8 composto di tre workshop, svoltisi in diversi luoghi della provincia e in giornate diverse, nei quali la presenza dei partecipanti \u00e8 stata affiancata da tutor tecnici con l\u2019obiettivo di arricchire e approfondire da un punto di vista pi\u00f9 strettamente tecnico il lavoro. Le tematiche di riferimento sono emerse dalla riflessione circa gli ambiti \u201csensibili\u201d suscettibili di approfondimento partecipato, considerando le analisi e gli approfondimenti sull\u2019impronta ecologica del territorio.</p><p>Il primo workshop -19 settembre 2003-\u00a0 ha avuto come argomento \u201cI consumi e gli stili di vita\u201d, dal quale sono emersi sottogruppi di discussione sui temi di <em>energia</em>, <em>rifiuti</em>, <em>trasporti e logistica </em>e<em>\u00a0 strumenti di sostenibilit\u00e0. </em></p><p>\u201cL\u2019agricoltura e il territorio\u201d \u00e8 stato l\u2019argomento del secondo incontro, svoltosi il 17 ottobre 2003, che ha visto la formazione di sottotematiche riguardanti la <em>gestione delle risorse idriche</em>, <em>l\u2019uso del territorio</em>, <em>le produzioni ecocompatibili, l\u2019agricoltura del futuro</em>.</p><p>\u201cL\u2019innovazione e lo sviluppo\u201d \u00e8 stato il titolo dell\u2019ultima parte, svoltasi il 7 novembre 2003, che ha visto discussioni attorno alle tematiche di: <em>informazione, formazione e partecipazione</em> come presupposti per la diffusione di informazione, condivisione, conoscenza e approfondimento delle problematiche ambientali; <em>ricerca e innovazione</em> come punto di partenza per la nascita di nuovi filoni d\u2019indagine e per la conoscenza del territorio nelle sue forme pi\u00f9 peculiari; <em>nuove personalit\u00e0 e formazione, </em>riguardo i contributi e gli incentivi per il supporto alla creazione di profili professionali qualificati ricercati sul mercato del lavoro; <em>identit\u00e0 e territorio,</em> riguardante la nascita di un nuovo senso di percezione del territorio che valorizza le specificit\u00e0 e i tratti caratteristici.</p><p>L\u2019<strong>11 febbraio 2004</strong> \u00e8 stato infine presentato il <strong>Piano d\u2019Azione Locale d\u2019Area</strong>: la fase di elaborazione del documento ha comportato la raccolta del lavoro svolto da ciascun forum tematico. Tale fase rappresenta il momento di individuazione dei nuovi obiettivi, stimoli, idee, ragionamenti intorno al tema della \u201csostenibilit\u00e0\u201d, in modo integrato con le attivit\u00e0 che gi\u00e0 l\u2019ente svolge, con l\u2019obiettivo di costruire un quadro il pi\u00f9 completo possibile di ci\u00f2 che viene fatto sul territorio e di quello che i portatori d\u2019interesse rilevano come <em>prioritario</em> da realizzare.</p><h3>Analysis and Criticism</h3><p>Nel caso dell\u2019Agenda 21 Locale della provincia di Forl\u00ec e Cesena il livello di partecipazione degli stakeholder all\u2019avvio del Forum \u00e8 stato alto, ma ci\u00f2 che pu\u00f2 destare dubbi sull\u2019efficacia del funzionamento del processo, sull\u2019equilibrio del processo decisionale stesso, sulla sua apertura, sull\u2019estraneit\u00e0 a conflitti di interesse e a pressioni di tipo politico-economico sono i dati riguardanti l'<em>eterogeneit\u00e0</em> della composizione del corpo partecipante, nonch\u00e9 la provenienza dei rispettivi attori: di questi infatti ben il 46% era costituito da rappresentanti di Istituzioni, il 17% da Imprese, l\u201911% da Associazioni di Categoria, il 10% da associazioni Ambientaliste, il 6%da Enti di Formazione, il 4% da sindacati agricoli, solamente il 3% da cittadini, e un 1% spettava rispettivamente a Ordini Professionali, Scuole e Gruppi di Partito e Parlamentari.</p><h3>External Links</h3><p><a href=\"http://www.a21italy.it\">http://www.a21italy.it</a></p><p><a href=\"http://www.agenda21.it/\">http://www.agenda21.it/</a></p><p><a href=\"http://cordis.europa.eu/easw/\">http://cordis.europa.eu/easw/</a></p><p><a href=\"http://osservatoriopartecipazionerer.ervet.it/\">http://osservatoriopartecipazionerer.ervet.it/</a></p><p><a href=\"http://www.provincia.fc.it/agenda21/\">http://www.provincia.fc.it/agenda21/</a></p><p><a href=\"http://partecipazione.regione.emilia-romagna.it/entra-in-regione/progetti/agende-21\">http://partecipazione.regione.emilia-romagna.it/entra-in-regione/progett...</a></p><p><a href=\"http://www.un.org/esa/dsd/agenda21/\">http://www.un.org/esa/dsd/agenda21/</a></p><p>\u00a0</p>", "title": "Agenda 21 Locale (Province of Forli-Cesena, Italy)"}
{"htmlbody": "<p><em>Note: an English translation of this article can be found at\u00a0<a href=\"http://participedia.net/en/cases/together-down-good-road-forte-dei-marmi-italy\">http://participedia.net/en/cases/together-down-good-road-forte-dei-marmi...</a></em></p><p><a id=\"Abstract\" name=\"Abstract\"></a></p><h2>Abstract</h2><p>\"Insieme sulla Buona Strada\" \u00e8 un progetto partecipativo realizzato dal Comune di Forte dei Marmi in collaborazione con l'associazione \"Amici della Terra, club Versilia\". Scopo del progetto \u00e8 di coinvolgere i cittadini riguardo alle tematiche ambientali, sociali ed economiche al fine di promuovere la cittadinanza attiva, far crescere coesione e solidariet\u00e0 sociale e favorire la partecipazione al governo del territorio. L'obiettivo principale \u00e8 quello di instaurare un circolo virtuoso di reciproca collaborazione tra l'Amministrazione comunale e i cittadini. Il progetto, inoltre, mira ad aumentare la partecipazione all'Agenda 21 locale, attivata in seguito all'adesione del Comune di Forte dei Marmi alla <a href=\"http://portal.uur.cz/pdf/aalborg-charter-1994.pdf\">Carta di Aalborg</a>. A tal fine sono stati organizzati tre incontri di democrazia deliberativa su altrettanti temi di interesse rilevante per i cittadini:</p><ul><li>traffico e viabilit\u00e0</li><li>riduzione dei rifiuti e raccolta porta a porta</li><li>tutela e gestione dell'acqua</li></ul><p>I metodi adottati per lo svolgimento degli incontri sono stati l'European Awareness Scenario Workshop (EASW) e il World Caf\u00e8. Precedentemente agli incontri sono stati organizzati quattro eventi di piazza (uno per ogni quartiere del Comune) con finalit\u00e0 informative nonch\u00e9 di reclutamento dei partecipanti.</p><p><a id=\"Problemi_e_Propositi\" name=\"Problemi_e_Propositi\"></a></p><h2>Problemi e Propositi</h2><p>L'ambito territoriale del progetto riguarda la Versilia: una zona geografica della Toscana nord-occidentale compresa tra le Alpi Apuane ed il mar Tirreno, all'interno della provincia di Lucca. L'iniziativa riguarda in maniera specifica il comune di Forte dei Marmi con una popolazione di 8.000 abitanti che d'estate triplica, con un conseguente carico eccessivo sul territorio.</p><p>In Versilia, infatti, vi sono tre zone di criticit\u00e0 ambientale:le Alpi Apuane per via dell'escavazione del marmo, il lago di Massaciuccoli per la crescente eutrofizzazione e salinizzazione dovute ad una crisi idrica sempre pi\u00f9 grave, e i comuni di Massa e Carrara per l'erosione costiera e l'inquinamento da emissioni in atmosfera e rifiuti. A tutto questo vanno aggiunti traffico, inquinamento acustico, e turismo \"mordi e fuggi\" durante la stagione estiva che causa un crescente disagio nei residenti e nei turisti abituali di lungo periodo.</p><p>Proposito principale del progetto \u00e8 appunto quello di sviluppare modelli di vita sostenibili a tutela del benessere ambientale e sociale, tramite una collaborazione attiva tra l'Amministrazione comunale e i cittadini. L'auspicio \u00e8 di rendere questo tipo di approccio democratico-partecipativo una consuetudine da consolidare e mantenere nel tempo.</p><p><a id=\"Promotore_e_Finanziamento\" name=\"Promotore_e_Finanziamento\"></a></p><h2>Promotore e Finanziamento</h2><p>Promotore del progetto \u00e8 il Comune di Forte dei Marmi che, come gi\u00e0 accennato nell'abstract, ha aderito alla Carta di Aalborg, impegnandosi ad attivare il programma di Agenda 21 locale. Infatti, tra le priorit\u00e0 dell'Ente vi \u00e8 la partecipazione della cittadinanza alle scelte di governo del paese. Il Comune si \u00e8 avvalso della collaborazione degli \"Amici della Terra - Versilia\" per le consulenze esterne riguardanti la progettazione, la preparazione del materiale tecnico, l'organizzazione degli eventi e la gestione del monitoraggio successivo. Lo svolgimento degli incontri partecipativi \u00e8 stato affidato a due agenzie del settore: \"Punto 3\" e \"Genius Loci\".</p><p>Il budget complessivo dell'evento \u00e8 stato di 42.898 euro, di cui 29.000 finanziati dall'Autorit\u00e0 della Partecipazione della Regione Toscana ex lr 69/07 e i restanti 13.898 stanziati dal Comune.</p><p><a id=\"Partecipanti_e_Campagna_Informativa\" name=\"Partecipanti_e_Campagna_Informativa\"></a></p><h2>Partecipanti e Campagna Informativa</h2><p>Nella fase preliminare del progetto l'iniziativa \u00e9 stata pubblicizzata con l'invito a prendervi parte. Successivamente, per autoselezione, si \u00e8 formato un gruppo di lavoro di quindici persone che ha collaborato all'organizzazione degli eventi, alla creazione di un giornale murale e alla pubblicizzazione delle iniziative.</p><p>I partecipanti ai tre incontri di discussione sono stati selezionati telefonicamente e tramite l'organizzazione di quattro eventi di piazza (uno per ogni quartiere del paese). Oltre alle finalit\u00e0 di reclutamento, gli incontri di piazza hanno avuto un importante ruolo informativo e, grazie all'impegno del gruppo di lavoro formato da comuni cittadini, sono serviti ad approfondire le conoscenze sul territorio sottolineandone storia, paesaggio e tradizioni. Ai presenti \u00e8 stata inoltre distribuita un'indagine conoscitiva al fine di valutare il pensiero dei cittadini riguardo ai temi da affrontare e, al tempo stesso, di motivare la partecipazione agli incontri di democrazia deliberativa. La selezione \u00e8 stata orientata a favorire la parit\u00e0 di genere e una distribuzione omogenea per fasce d'et\u00e0.</p><p><a id=\"Tempi.2FDurata\" name=\"Tempi.2FDurata\"></a></p><h2>Tempi/Durata</h2><p>Il progetto ha avuto inizio in gennaio 2009 ed \u00e8 terminato nel settembre dello stesso anno.</p><p><a id=\"Modalit.C3.A0_degli_Incontri\" name=\"Modalit.C3.A0_degli_Incontri\"></a></p><h2>Modalit\u00e0 degli Incontri</h2><p>I tre incontri partecipativi si sono svolti ognuno in una singola giornata e hanno trattato i seguenti temi:</p><ul><li>traffico e viabilit\u00e0 (19 maggio)</li><li>riduzione dei rifiuti e raccolta porta a porta (19 giugno)</li><li>tutela e gestione dell'acqua (25 settembre)</li></ul><p>Il Primo incontro \u00e8 stato gestito con la tecnica dell'EASW, mentre, per i restanti due, si \u00e8 utilizzata la tecnica del World Caf\u00e8.</p><p>La media dei partecipanti agli incontri \u00e8 stata di circa sessanta persone, costituita da residenti e anche da turisti. Considerando che la popolazione di Forte dei Marmi \u00e8 di 8.000 abitanti, equamente suddivisi tra maschi e femmine, ai tre incontri partecipativi ha preso parte il 2,5% della popolazione con una distribuzione paritaria di genere. Simile omogeneit\u00e0 purtroppo non \u00e8 stata riscontrata tra le diverse fasce d'et\u00e0. In modo particolare pochi erano i partecipanti di et\u00e0 compresa tra i 17 e i 25 anni. I metodi adottati erano mirati a favorire la partecipazione e a prendere coscienza del ruolo importante che ogni cittadino ricopre all'interno della propria comunit\u00e0. Per assicurare la parit\u00e0 di espressione di tutti i punti di vista e l'eguaglianza di accesso alla discussione, la gestione degli incontri \u00e8 stata affidata a due societ\u00e0 del settore: \"Punto 3\" e \"Genius Loci\".</p><p><a id=\"Esito_e_Influenza\" name=\"Esito_e_Influenza\"></a></p><h2>Esito e Influenza</h2><p>La restituzione dell'evento \u00e8 avvenuta tramite la divulgazione e la diffusione dei report degli incontri partecipativi, del documento d'integrazione con i piani d'azione di Agenda 21 consegnato alla Giunta comunale e della relazione sulla soddisfazione del progetto emersa dai questionari somministrati. In quest'ultima fase \u00e8 stata svolta un'inchiesta mediante intervista telefonica. In tutti gli incontri si \u00e8 raggiunto un livello di soddisfazione elevato (8/10) sia per la qualit\u00e0 dei contenuti, sia per la metodologia utilizzata e la conduzione degli incontri. L'obiettivo principale che s'intendeva conseguire era quello di stimolare la partecipazione, interrogando i cittadini sulle emergenze e i problemi da affrontare. Il grado di partecipazione agli incontri pu\u00f2 far ritenere tale obiettivo raggiunto. Allo stesso modo, l'intento di aumentare la partecipazione ai progetti di Agenda 21 locale \u00e8 stato centrato.</p><p>Il documento d'integrazione \u00e8 stato consegnato alla Giunta comunale il 15 settembre. In seguito alla presentazione si sono svolti alcuni incontri con assessori e consiglieri delegati allo scopo di comprendere come inserire le proposte avanzate nei Piani di Attuazione di Obiettivo e nei Piani Economici di Gestione. Delle 49 azioni presentate all'Amministrazione, 23 hanno ricevuto parere favorevole da parte di quest'ultima, e 15 sono state accolte.</p><p>L'impatto del progetto sulla comunit\u00e0 \u00e8 stato senza dubbio positivo. Obiettivo primario di \"Insieme sulla Buona Strada\" era di far acquisire una nuova consapevolezza e sensibilit\u00e0 rispetto all'ambiente e ai luoghi comunitari attraverso l'adozione di comportamenti di vita sostenibili incentrati sulla riduzione degli sprechi e sull'adozione di consumi eco-efficienti e solidali. Il tutto per favorire maggiore partecipazione e senso civico.</p><p><a id=\"Link_Esterni\" name=\"Link_Esterni\"></a></p><h2>Link Esterni</h2><p><a href=\"http://www.forte21.it/insieme_sulla_buona_strada.php\">Agenda 21 Forte dei Marmi</a>\u00a0[DEAD LINK]</p><p><a href=\"http://www.regione.toscana.it/-/legge-sulla-partecipazione\">Legge della Regione Toscana sulla Partecipazione n. 69/2007</a></p><p><a href=\"http://www.consiglio.regione.toscana.it/partecipazione2007/documenti/RelazioniFinali-Progetti/FortedeiMarmi-RF-InsiemeSullaBuonaStrada.pdf\">Relazione Finale - Autorit\u00e0 Regionale per la Partecipazione della Toscana</a></p><p>\u00a0</p><p><em>Note: an English translation of this article can be found at\u00a0<a href=\"http://participedia.net/en/cases/together-down-good-road-forte-dei-marmi-italy\">http://participedia.net/en/cases/together-down-good-road-forte-dei-marmi...</a></em></p>", "title": "Insieme sulla Buona Strada (Forte dei Marmi, Italy)"}
{"htmlbody": "<p><em>Note: an English translation of this case can be found at\u00a0<a href=\"http://participedia.net/en/cases/space-future-casamassima-italy\">http://participedia.net/en/cases/space-future-casamassima-italy</a>.</em></p><p><a id=\"Abstract\" name=\"Abstract\"></a></p><h2>Abstract</h2><p>Il progetto La Bottega del Futuro \u00e8 un percorso volto ad attivare il confronto pubblico con i cittadini, attraverso la partecipazione e il dialogo. L'obiettivo \u00e8 quello di elaborare idee e proposte per migliorare la qualit\u00e0 della vita, attraverso il coinvolgimento di tutte le categorie sociali, ed \u00e8 quindi rivolto ai cittadini, ai rappresentanti dell'Amministrazione e al terzo settore. L'ambito territoriale di riferimento \u00e8 il Comune di Casamassima, una cittadina di 18.000 abitanti circa della provincia di Bari in Puglia.</p><p>Il workshop ha avuto come argomento generale \"il futuro di Casamassima\" che, per facilitarne la trattazione, \u00e8 stato scomposto in quattro sottotemi di discussione:</p><ul><li>benessere e qualit\u00e0 della vita</li><li>ambiente, citt\u00e0 e territorio rurale</li><li>innovazione, cultura e conoscenza</li><li>economia e lavoro</li></ul><p><a id=\"Promotore_e_Finanziamento\" name=\"Promotore_e_Finanziamento\"></a></p><h2>Promotore e Finanziamento</h2><p>La Bottega del Futuro rientra nell'ambito del piano di \"Rafforzamento della capacit\u00e0 amministrativa per un'amministrazione di qualit\u00e0\" - PON (Piano Organizzativo Nazionale) Governance e Azioni di Sistema, promosso dal Dipartimento della Funzione Pubblica del Ministero per la Pubblica Amministrazione e l'Innovazione. Il progetto \u00e8 stato curato da Formez PA (centro servizi, assistenza, studi e formazione per l'ammodernamento delle Pubbliche Amministrazioni) con la collaborazione del comune di Casamassima. I lavori sono stati finanziati da Fondi Strutturali Europei 2007-2013.</p><p><a id=\"Metodologia\" name=\"Metodologia\"></a></p><h2>Metodologia</h2><p>La metodologia adottata \u00e8 stata l'European Awareness Scenario Workshop (EASW), un metodo di discussione costruito su due attivit\u00e0 principali: lo sviluppo di visioni, in cui i partecipanti sono invitati a proiettarsi nel futuro per immaginare quale scenario essi ritengano auspicabile, e la proposta di idee, in cui i partecipanti sono chiamati a proporre idee che possano contribuire a realizzare i singoli aspetti della visione comune. L'EASW \u00e8 inoltre strutturato per guidare i partecipanti; infatti, l'utilizzo di tale metodologia ha consentito lo scambio di opinioni, l'emergere di posizioni condivise e la proposizione di soluzioni per superare gli ostacoli incontrati e cogliere le opportunit\u00e0.</p><p><a id=\"Durata.2FLuoghi\" name=\"Durata.2FLuoghi\"></a></p><h2>Durata/Luoghi</h2><p>Il programma \u00e8 stato costruito sulle esigenze del progetto, tenendo presente le peculiarit\u00e0 del territorio. Per questo si \u00e8 deciso di suddividere il tipico programma EASW in tre incontri distinti, in modo da diluire l'impegno di presenza richiesto ai partecipanti. Il primo incontro, svoltosi il 6 luglio 2010, ha avuto l'obiettivo di elaborare le visioni. La seconda sessione, con l'intento di formulare proposte di idee progettuali, si \u00e8 tenuta l'8 luglio. Infine, il terzo incontro, tenutosi il 20 luglio, ha visto la presentazione delle idee emerse dai gruppi e la seguente messa ai voti delle stesse. Si \u00e8 deciso di svolgere gli incontri all'aperto, nell'atrio del Palazzo Monacelle, storico complesso cinquecentesco sito nel centro cittadino, per dare una connotazione di evento pubblico e aperto all'osservazione e alla curiosit\u00e0 di chiunque, anche dei non partecipanti ai lavori.</p><p><a id=\"Partecipanti\" name=\"Partecipanti\"></a></p><h2>Partecipanti</h2><p>Ad un EASW prendono parte dalle 30 alle 40 persone che devono essere rappresentative della realt\u00e0 locale in cui il workshop si svolge. A tal fine \u00e8 stato previsto il coinvolgimento di quattro grandi categorie di soggetti:</p><ul><li>cittadini e loro forme associative</li><li>rappresentanti del settore privato: imprese e associazioni di categoria</li><li>tecnici e ordini professionali</li><li>amministratori pubblici</li></ul><p>Per partecipare ai lavori del 6 e del 8 luglio era necessario iscriversi tramite l'apposito modulo allegato alla lettera d'invito. Sono stati inoltre distribuiti volantini e brochure per pubblicizzare l'evento. L\u2019iscrizione dei partecipanti \u00e8 avvenuta quindi tramite auto-selezione e il loro numero complessivo \u00e8 ammontato a 69 individui.</p><p><a id=\"Modalit.C3.A0_di_svolgimento\" name=\"Modalit.C3.A0_di_svolgimento\"></a></p><h2>Modalit\u00e0 di Svolgimento</h2><p>Come gi\u00e0 detto in precedenza, il workshop si \u00e8 articolato in tre incontri pomeridiani nei quali sono state distribuite le tipiche fasi dell'EASW. Ciascuna sessione si \u00e8 aperta alle 17.30 con la registrazione dei partecipanti e la suddivisione in gruppi d'interesse e si \u00e8 conclusa alle 20.30 con la chiusura dei lavori.</p><p>La visione positiva comune che \u00e8 emersa dai lavori del workshop \u00e8 quella di una citt\u00e0 migliore, in cui il benessere e la qualit\u00e0 della vita migliorano notevolmente con la realizzazione di spazi verdi ben attrezzati, con un'assistenza sanitaria che va incontro alle esigenze delle categorie a rischio e delle fasce deboli e anche grazie all'accesso facilitato alle nuove tecnologie. La visione comune di Casamassima \u00e8 quella in cui un buon equilibrio tra pubblico e privato permette di offrire alla cittadinanza un livello di servizio molto efficiente.</p><p>Le proposte, elaborate dai partecipanti, che hanno ottenuto pi\u00f9 voti nel terzo giorno di lavori, sono state: \"Paese Azzurro\" e \"EDOC\". La prima mira ad un recupero del centro storico con una conseguente ricaduta economica positiva su turismo e attivit\u00e0 culturali; la seconda invece, di carattere pi\u00f9 strettamente economico, si pone l'obiettivo di diffondere un nuovo modo di fare agricoltura tramite la promozione di un patto etico tra agricoltori, la creazione di un marchio di qualit\u00e0 per i prodotti locali e, per rivalutare il centro storico, l'instaurazione di mercati sociali e botteghe al suo interno.</p><p><a id=\"Restituzione\" name=\"Restituzione\"></a></p><h2>Restituzione</h2><p>La restituzione dell'evento \u00e8 avvenuta tramite la redazione e consegna del report dettagliato delle attivit\u00e0 svolte. I partecipanti, ai quali \u00e8 stato sottoposto un questionario valutativo, si sono detti soddisfatti dell\u2019andamento del processo e la maggior parte di loro afferma di essere pronto a prendervi parte nuovamente in futuro.</p><p><a id=\"Analisi_e_Critiche\" name=\"Analisi_e_Critiche\"></a></p><h2>Analisi e Critiche</h2><p>Nonostante l'elevato grado di soddisfazione rilevato nei partecipanti, alcune aspetti del processo appaiono problematici. La campagna informativa, essenziale per il reclutamento dei partecipanti, non sembra essere stata sufficientemente ampia. Il metodo utilizzato per il reclutamento non ha consentito un'adeguata rappresentativit\u00e0 della popolazione d'interesse. Infine, non risulta ben chiara l'effettiva influenza del processo partecipativo, anche se a questo proposito non va trascurato il fatto che, a distanza di pochi mesi dalla fine dei lavori, il Comune di Casamassima \u00e8 stato commissariato.</p><p><a id=\"Link_esterni\" name=\"Link_esterni\"></a></p><h2>Link Esterni</h2><p><a href=\"https://issuu.com/conetica/docs/bdf_report_finale_compresso\">Report Uficiale dell'Evento</a></p><p><a href=\"http://pongas.formez.it/content/la-bottega-del-futuro-un-progetto-una-visione-condivisa-del-futuro-della-citt%C3%A0\">Pagina Relativa all'Evento su Formez PA</a>\u00a0[DEAD LINK]<br/>UPDATE: click\u00a0<a href=\"http://partecipazione.formez.it/content/bottega-futuro-un-percorso-partecipato-migliorare-qualita-vita-nella-citta\">here</a>\u00a0for similar webpage</p><p>\u00a0</p><p><em>Note: an English translation of this case can be found at\u00a0<a href=\"http://participedia.net/en/cases/space-future-casamassima-italy\">http://participedia.net/en/cases/space-future-casamassima-italy</a>.</em></p>", "title": "La Bottega del Futuro (Casamassima, Italy)"}
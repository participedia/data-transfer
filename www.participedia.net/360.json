{"htmlbody": "<p>Here in Slovenia we are also trying to establish an EDD kind of political party called <a class=\"external text\" href=\"http://svojpolitik.si/\" rel=\"nofollow\" title=\"http://svojpolitik.si/\">Svojpolitik.si</a> (this is also our web address; rough translation- you are your own politician). But our ultimate goal is to form a viable system for independent citizens, so that when you go to vote, you can skip all the political parties and vote for yourself.</p><p>PROGRAM STRANKE NEPOSREDNE DEMOKRACIJE SVOJPOLITIK.SI <a id=\"A_.29_Za.C4.8Detek_in_konec_stranke\" name=\"A_.29_Za.C4.8Detek_in_konec_stranke\"></a></p><h2>A ) Za\u010detek in konec stranke</h2><p>1.) Vzpostavitev sistema za samostojne dr\u017eavljane</p><p>Stranka neposredne demokracije Svojpolitik.si se ustanovi z namenom, da se politi\u010dni sistem Republike Slovenije nadgradi na tak\u0161en na\u010din, da volivci na volitvah niso ve\u010d prisiljeni oddati svoj glas nekomu ali biti pasivni, temve\u010d lahko svoj glas obdr\u017eijo zase in se odlo\u010dajo ter oddajajo predloge preko za\u0161\u010ditenega elektronskega sistema (npr. preko certifikata SIGEN-CA). Volilni listi\u010di se zato spremenijo tako, da se na vpra\u0161anje:\u00a0\u00bbKoga bi volili?\u00ab, doda odgovor sebe. Ko volivec obkro\u017ei to mo\u017enost in na volilni listek dopi\u0161e \u0161e svoje ime in priimek ter EM\u0160O, s tem postane samostojen dr\u017eavljan, ki ima nato 1/\u0161tevilo volilnih upravi\u010dencev mo\u010di pri odlo\u010danju v predstavni\u0161kem organu, za katerega so bile razpisane volitve (velja za nacionalne in lokalne volitve, EU nivo je iz tega logi\u010dno izklju\u010den).</p><p>Za primer volitev v dr\u017eavni zbor 2008 je izra\u010dun slede\u010d. Volilnih upravi\u010dencev je bilo tedaj 1.696.437, \u010de to \u0161tevilo delimo z 90 poslanci, dobimo izra\u010dun, da vsak poslanec predstavlja 18849,3 volilnih upravi\u010dencev. Samostojni dr\u017eavljan bi v tem primeru upravljal z 1/1.696.437 procentom glasov, vsakemu poslancu pa bi se za 1/90 tega zneska zmanj\u0161a njegova mo\u010d glasovanja.</p><p>\u010ce dr\u017eavne institucije prepre\u010dijo sprejetje te bistvene to\u010dke programa, zahtevamo, da se razre\u0161i neustavno stanje, v katerega smo za\u0161li, in se 3. \u010dlen ustave, ki pravi, da ima v Sloveniji oblast ljudstvo, spremeni tako, da se zapi\u0161e, da ima v Sloveniji oblast ritualno voljena politi\u010dno/ekonomska oligarhija. Kajti v preteklosti je bila oblast ljudstva omejena s tem, da so fizi\u010dne oziroma naravne danosti omejevale neposredno odlo\u010danje dr\u017eavljanov. Danes, ko \u017ee na dr\u017eavnem nivoju priznavamo legalnost elektronskih podpisov pa teh naravnih omejitev ni ve\u010d. \u010ce je oblast res ljudska, morajo imeti dr\u017eavljani na izbiro vse realne mo\u017enosti upravljanja. Kajti, \u010de so ljudje nujno prisiljeni na volitvah predati svojo oblast in izbrati svojega vladarja, \u010deprav bi si lahko vladali sami, potem oblast ni ljudska, ampak gre tu za navadno diktaturo volitev, s tem pa je kr\u0161ena tudi pravica do samoodlo\u010dbe.</p><p>Ko se na lokalnem in nacionalnem nivoju vzpostavi delujo\u010d in s strani dr\u017eave podprt sistem namenjen samostojnim dr\u017eavljanom, se stranka neposredne demokracije Svojpolitik.si samoukine, ker ni ve\u010d smisla, da obstaja. To dolo\u010dilo je zapisano tudi v statutu stranke. <a id=\"B_.29_Sprejemanje_odlo.C4.8Ditev\" name=\"B_.29_Sprejemanje_odlo.C4.8Ditev\"></a></p><h2>B ) Sprejemanje odlo\u010ditev</h2><p>2.) Vse odlo\u010ditve se sprejemajo preko internetnega foruma</p><p>Druga pomembna to\u010dka programa je, da se vse odlo\u010ditve stranke Svojpolitik.si sprejemajo preko elektronsko za\u0161\u010ditenega internetnega foruma. Glede na razmerje glasov o dolo\u010denem predlogu (za ali proti) delegati stranke nato proporcionalno glasujejo v dr\u017eavnem zboru, mestnih ali ob\u010dinskih svetih. Svojpolitik.si se tako ne omejuje na dolo\u010den sklop politi\u010dno/ ekonomskih idej ampak slu\u017ei kot platforma za razli\u010dna mnenja, ki imajo tako mo\u017enost, da prepri\u010dajo ljudi o svoji pravilnosti. Zato je tudi v primerjavi z drugimi programi politi\u010dnih strank program Svojpolitik.si zelo kratek. Skratka pri te obliki demokrati\u010dne organizacije gre predvsem za mehanizem odlo\u010danja in ne za nek specifi\u010dno zapisan program, ki bi ga bilo potrebno skorajda sveto zagovarjati. Program oziroma programi in odlo\u010ditve so zato dinami\u010dne in o njih se odlo\u010da preko spletnega foruma. Poskrbeli pa bomo, da bo na spletni strani dovolj razli\u010dnih predlogov, za katere bo mogo\u010de glasovati.</p><p>Poleg teh dveh bistvenih to\u010dk programa pa v Svojpolitik.si predlagamo \u0161e nekaj dodatnih izhodi\u0161\u010d, ki bi slu\u017eila kot oja\u010ditev sistema neposredne demokracije.</p><p>3.) Osredoto\u010denost na trajnostni razvoj</p><p>Ker je Zemlja ena sama in smatramo, da jo je dobro ohraniti tudi za prihodnje rodove, bomo posku\u0161ali spodbujati re\u0161itve, ki ne slonijo na destrukciji dru\u017ebenega in naravnega okolja. <a id=\"C.29_Ukinitev_nedemokrati.C4.8Dnih_in_pol-demokrati.C4.8Dnih_sistemskih_prvin\" name=\"C.29_Ukinitev_nedemokrati.C4.8Dnih_in_pol-demokrati.C4.8Dnih_sistemskih_prvin\"></a></p><h2>C) Ukinitev nedemokrati\u010dnih in pol-demokrati\u010dnih sistemskih prvin</h2><p>4.) Ukinitev dr\u017eavnega sveta</p><p>Njegova funkcija in obstoj je dedi\u0161\u010dina politi\u010dnega sistema SFRJ, kjer je imela tak\u0161na institucija svoj smisel, danes pa predstavlja le izkrivljenost demokrati\u010dne forme in na\u010dela \"en \u010dlovek en glas\" ter nepotrebne stro\u0161ke. Interesnim skupinam pa bi tako ali tako \u0161e vedno ostala mo\u017enost vpliva na odlo\u010devalce preko lobiranja.</p><p>5.) Sprememba zakona o poslancih</p><p>Zakon o poslancih bi bilo potrebno spremeniti tako, da bi po novem poslancu prenehal mandat, \u010de ne bi upo\u0161teval volje ljudstva. To bi veljalo le za poslance, ki delujejo v organizacijah, kjer je njihovo delovanje vezano na neposredno demokracijo. Nezaupnico oziroma zaupnico poslancu bi se izglasovalo preko e-glasovanja.</p><p>6.) Ukinitev volilnega praga</p><p>Zakon o volitvah v dr\u017eavni zbor se spremeni tako, da se ukine sedaj veljavno pravilo, da mora politi\u010dna stranka dose\u010di minimalno 4% glasov, da se uvrsti v dr\u017eavni zbor. S tem pravilom je zelo ote\u017eko\u010den razvoj novih strank, ker volivci nimajo prakti\u010dno nobene motivacije, da bi volili manj\u0161e in nove politi\u010dne stranke. Kajti \u010de njihova stranka ne dose\u017ee 4% praga, je kot da ne bi glasovali, ker se njihovi glasovi prakti\u010dno izbri\u0161ejo. S tem pa tudi ostanejo brez svojega predstavnika ljudstva, ki bi jim moral pripadati. Z ukinitvijo tega pravila bi v Sloveniji dobili bolj dinami\u010den in bolj demokrati\u010den politi\u010dni sistem, ki bi prevetril dana\u0161njo okostenelo strankarsko sceno.</p><p>7.) Ukinitev praga za financiranje politi\u010dnih strank iz prora\u010duna</p><p>Zakon o politi\u010dnih strankah se spremeni tako, da se ukine omejitev, ki pravi, da mora politi\u010dna stranka dose\u010di minimalno 1% glasov volivcev, da ima pravico do financiranja iz dr\u017eavnega prora\u010duna. Na ta na\u010din bi vzpodbudili delovanje manj\u0161ih strank in posledi\u010dno delovanje opozicije. <a id=\"D.29_Tehni.C4.8Dna_podpora_sistemu_neposredne_demokracije\" name=\"D.29_Tehni.C4.8Dna_podpora_sistemu_neposredne_demokracije\"></a></p><h2>D) Tehni\u010dna podpora sistemu neposredne demokracije</h2><p>8.) Spremembe v delovanju digitalnih potrdil SIGEN-CA</p><p>Digitalna potrdila SIGEN-CA se spremenijo tako, da je iz njih razvidno ali ima oseba volilno pravico, doda se tudi EM\u0160O imetnika potrdila, ob morebitni smrti imetnika potrdila le to nemudoma preneha veljati. Poleg tega se doda tudi mo\u017enost, da lahko preko SIGEN-CA potrdila elektronsko pooblastite tretjo osebo, da lahko preveri va\u0161e osebne podatke zbrane v centralnem registru prebivalstva. S temi spremembami pisno po\u0161iljanje vlog preko klasi\u010dne po\u0161te ne bi bilo ve\u010d potrebno, bistveno pa bi bil hitrej\u0161i tudi celotni postopek registracije na forumu Svojpolitik.si.</p><p>9.) Uvedba e-volitev in e-referendumov</p><p>Uvedba elektronskih volitev na lokalnem nivoju in v dr\u017eavni zbor ter uvedba elektronskih referendumov. Ve\u010dkrat \u017ee obljubljeno, nikoli realizirano.</p><p>10.) Brezpla\u010den internetni dostop za vse dr\u017eavljane</p><p>Ker verjamemo, da je pravica komunicirati osnovna \u010dlovekova pravica in je ideja Svojpolitik.si vezana na internetni dostop, bi v okviru dr\u017eave organizirali brezpla\u010dni osnovni dostop do interneta (npr. ADSL) za vse dr\u017eavljane.</p><p>11.) Dr\u017eavna shema za nakup ra\u010dunalnika Iz podobnih razlogov bi dr\u017eava financirala shemo za ugoden nakup osebnih ra\u010dunalnikov.</p><p>12.) Ustanovitev centrov za glasovanje</p><p>Ustanovili bi se tudi posebni centri za glasovanje z dostopom do ra\u010dunalnikov in interneta, ki bi bili locirani v prostorih ob\u010din ali \u010detrtnih skupnosti. <a id=\"Direct_Democracy_organisations\" name=\"Direct_Democracy_organisations\"></a></p><h2>Direct Democracy organisations</h2><p><a href=\"/methods/direct-democracy\" title=\"Direct Democracy\">Direct_Democracy</a> organisations present on Participedia</p>", "title": "Svojpolitik.si"}